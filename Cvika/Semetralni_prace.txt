Semestrální práce do předmětu Časové řady
Práci budete řešit ve dvou- až tříčlenných skupinách. Data pro zpracování Vám budou nabídnuta, případně si můžete sehnat vlastní, ale je potřeba si je nechat schválit. Rozdělení do skupin a volba dat (tak, aby každá skupina měla své vlastní) proběhne přes dotazník v Moodle.

Cílem práce je, abyste si vyzkoušeli různé metody analýzy časových řad probírané na hodinách. Jednotlivé metody byste měli umět nejen aplikovat, ale měli byste i chápat, co Vám výsledky říkají a měli byste je umět správně interpretovat. Výstupem z práce bude report (Rmd/Qmd s chunky), který odevzdáte mě a dr. Škvorovi mailem, a následně ho budete jednotlivě před námi prezentovat/ obhajovat (datum prezentace se domluví po odevzdání reportu).

Zadání práce je "Hledání optimálního modelu pro zvolenou časovou řadu". Mělo by se jednat o časovou řadu s trendem a sezónností.
Řešení by mělo obsahovat:
	i) grafické zobrazení řady + stručný komentář
	ii) dekompozice + identifikace trendu pomocí vyhlazení řady (klouzavé průměry či exponenciální vyrovnání)
	iii) hledání optimálního modelu pro samotnou řadu (funkční zápis trendu + sezónnost - mohou pomoci dynamické modely)
	iv) hledání optimálního modelu typu SARIMA
	v) hledání optimálního modelu pomocí závislostí na jiných řadách (identifikace řad, které mohou mít vliv pomoci kroskorelační funkce + dynamické modely)
	vi) kontrola splnění předpokladů pomocí analýzy residuí příslušných modelů a úprava modelů při nesplnění předpokladů (týká se kroků iii) - v))
	vii) u vhodných modelů predikujte 10 budoucích pozorování, predikce i s intervaly spolehlivosti vykreslete a výsledky komentujte (který model Vám přijde pro predikci nejlepší)
	viii) porovnání jednotlivých modelů a závěr
U každého kroku by mělo být uvedeno, jakou metodu používáte a proč, co Vám z ní vyšlo a jak vypadá "optimální model" v daném kroku.
	